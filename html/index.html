<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
    <head>
        <meta charset="utf-8" />
        <meta http-equiv="content-language" content="pl" />
        <meta name="viewport" content="width=device-width, initial-scale=1">

        <meta name="author" content="Andrew" />
        <meta name="robots" content="index, follow" />
        
        <title>Strona testowa</title>
        <meta name="description" content="Strona testowa" />
        <meta name="keywords" content="Strona testowa itd" />

        <link rel="stylesheet" type="text/css" media="screen" href="../css/main.css" />
        <script src="js/main.js"></script>        
    </head>
    <body>
        <div>
            Breaking Bad – historia, Twin Peaks – prehistoria, a „Sceny z życia małżeńskiego”? 1973 rok, rany boskie. Czasy, w których seriale były traktowane tak poważnie jak Polska Agencja Kosmiczna. Rok w którym do Polski wpadł z przyjacielską wizytą Leonid Breżniew, w Stanach rozpoczynał się proces oskarżonych w aferze Watergate, a w Wielkiej Brytanii zadebiutowała nowa kapela o wdzięcznej nazwie „Queen”. W tym czasie Szwedom zaaplikowano solidną dawkę psychoanalizy, puszczając w telewizji publicznej serial autorstwa najsłynniejszego twórcy filmowego w kraju.
        </div>
        
        <div>
            Ingmar Bergman znany jest z raczej trudnych i ciężkich w odbiorze filmów. „Sceny” są wyjątkiem, chyba że bardzo mocno jesteście przyzwyczajeni do „normalnych” seriali. Takich z rozbudowaną fabułą, mnóstwem bohaterów, wątków pobocznych i punktów zwrotnych. Tutaj właściwie wszystko jest na opak – jedna linia fabularna, niewiele postaci drugoplanowych i akcji. Wybuchów nie stwierdzono. Chyba że tych emocjonalnych. Jeżeli zdecydujecie się poświęcić kilka godzin życia na poznanie od środka pewnego szwedzkiego małżeństwa, dostaniecie ich więcej niż Queen platynowych płyt. I przekonacie się, że cięższa w odbiorze od serialu, bywa często druga osoba.
        </div>
        <div>            
            Akcja skupia się na małżeństwie Johana (Erland Josephson) i Marianne (Liv Ullmann), których poznajemy w pierwszym odcinku, dziesięć lat po ślubie. Nie ma tutaj typowej osi akcji, wokół której kręci się absolutnie wszystko. Jesteśmy obserwatorem, który narusza intymność dwojga ludzi na różnych etapach ich życia. Niekoniecznie tych najważniejszych, gdzie się najwięcej dzieje. Przerwa pomiędzy kolejnymi epizodami potrafi być dłuższa niż rok i taki wybór może wydawać się kompletnie losowy. To jednak tylko pozory, bo widzimy Johana i Marianne w starannie wybranych momentach – tych kiedy mogą szczerze i otwarcie rozmawiać. Nie zdarza się to często, prawda? Ani w życiu, ani w kinie. I wybór takiego kryterium jest właśnie w „Scenach z życia małżeńskiego” najbardziej ekscytujący.
        </div>
        <span>            
            Szwedzka produkcja wydaje się być bardziej teatrem aniżeli serialem. Teatrem dwóch aktorów w skrajnie minimalistycznej konwencji. W nadmiarze są tylko słowa – głębokie, raniące, poważne czy całkiem zwyczajne. Brak w tym jednak tego pierwiastka „artystyczności”, na który niektórzy są uczuleni. Wszystko od początku do końca jest oczywiste, nie ma miejsca na zastanawianie się „co reżyser miał na myśli” i „po co jest ta 10 minutowa scena bez dialogów, z kamerą orbitującą po pustym pokoju”. Nie trzeba się niczego domyślać, ani nie ma zbyt wiele do interpretacji. To miejsce zajmuje czysty ból nieszczęśliwych ludzi. Jeżeli jesteście gotowi wykrzesać odrobinę empatii i wysłuchać tego co szwedzki reżyser miał do powiedzenia, z pewnością nie będziecie zawiedzeni.
        </span>
        <span>            
            Niezależnie od tego jaki macie gust filmowy – czy wolicie komedie romantyczne, paradokumenty, poważne dramaty, opery mydlane – na pewno zetknęliście się z tematem rozpadającego związku setki razy. Od czasu wynalezienia kinematografu wszystkie odcienie relacji między związanymi ze sobą ludźmi zostały przemielone na miliard sposobów. Trudno jest wnieść coś nowego, czego wcześniej nie było. A jednak Bergmanowi to się udało i tylko z tego względu warto się zapoznać ze „Scenami”. Ale oczywiście na tym się nie kończy.
        </span>
            
        <p>            
            Z tym „wnoszeniem nowego” to ogólnie rzecz biorąc ciężka kwestia. Każda emocja jaką możecie sobie wymyślić została już przeniesiona na taśmę filmową. Zwykle nawet jeśli macie do czynienia z nietypową sytuacją (sceną) to zachowanie bohaterów, psychika, gra aktorska, mimika i wszelkie detale są dosyć przewidywalne. Odnosi się wrażenie, że gdzieś to już było. Istnieją takie utarte schematy grania gniewu, radości czy depresji, które jako widzowie uznajemy za prawdziwe i naturalne. Był taki film o świetnym tytule - „Ludzie z prefabrykatów” (notabene również o niedomagającym małżeństwie). Dzisiaj dominują emocje z prefabrykatów, z których istnienia zdajemy sobie sprawę dopiero oglądając coś co się wybija ponad wszelkie schematy – tak jak szczere w przekazie „Sceny z życia małżeńskiego”.
        </p>    
        <p>            
            W ciągu tych kilku godzin przewijają się bardzo zwyczajne sytuacje, ale zostały one tak mistrzowsko napisane i zagrane, że nie sposób oderwać od nich wzroku. Ani razu nie miałem w głowie słów „gdzieś to już widziałem”. Nie ma tu nic nieprawdziwego, sztucznego. To porażający w swej naturalności i zwyczajności obraz.
        </p>    
        <p>            
            Kłótnie, konflikty na ekranie mają zawsze jakiś wspólny mianownik, mimo że przecież zmieniają się bohaterowie i sytuacje. Zawsze pewne subtelności zdają się do was szeptać: hej widzu, to nie jest życie, oglądasz fikcyjną historię. W „Scenach z życia małżeńskiego” nic takiego nie ma w ani jednym momencie. Wszystko wydaje się w pewien sposób nowe, odkrywcze i nigdy wcześniej nie pokazane, pomimo tego, że sytuacja w jakiej znajdują się bohaterowie nie jest świeżym pomysłem. Tej świeżości nadaje konwencja serialu – idealna mieszanka filmu dokumentalnego, gdzie reżyser bezceremonialnie wszedł do szwedzkiego domostwa klasy średniej wyższej i teatru w swej najczystszej formie. Okazuje się, że te dwa przeciwieństwa tworzą doskonałą kompozycję. Całość odczuwa się jako „dokumentalny film fabularny”. Z przewagą tej naturalnej „dokumentalności” nad filmowością.
        </p>    
        <p>            
            To co uderza od samego początku to to, że każdy odcinek składa się z niewielkiej ilości scen. Zdarzają się takie sytuacje, że 50 minut rozgrywa się w jednym surowym wnętrzu i opiera się na dialogu pomiędzy dwiema głównymi postaciami. Takie rzeczy są najtrudniejsze do zagrania – aktorzy są sam na sam ze sobą i nic nie jest w stanie zamaskować nawet malutkiego fałszu. Ani efekty specjalne, ani muzyka (której w „Scenach” nie ma), ani porywająca fabuła, ani szybkie cięcia. Nawet z największego drewniaka można wykrzesać coś przyzwoitego jeżeli tylko jest otoczony powyższymi podporami. Liv Ullmann i Erland Josephson są nadzy, a mimo to spisują się w swych rolach znakomicie. W przypadku tej pierwszej podejrzewam, że to jedna z najlepiej zagranych postaci w historii kina.
        </p>                          
    </body>
</html>